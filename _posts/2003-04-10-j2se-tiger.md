---
layout: post
title: J2SE 1.5 Tiger
date: 2003-04-10T08:00:00.000+01:00
author: Viczián István
tags:
modified_time: '2018-06-09T10:00:00.000-08:00'
---

Érdemes néha beletekinteni a JSR-ek közé, hiszen néha nagyobb
meglepetéseket rejthet. Gondolom már sokan
[várjátok](http://www.eweek.com/article2/0,4149,1001600,00.asp) a J2SE
1.5 változatát, kódnevén "Tiger" (a J2SE 1.4.1 kódneve "Hopper", a J2SE
1.4.2 kódneve "Mantis"), melynek újdonságairól eddig csak netes
beszélgetésekből (pl. [Joshua
Bloch-val](http://java.sun.com/features/2003/05/bloch_qa.html)),
interjúkból lehetett értesülni. Érdemes megnézni a [175-ös
számú](http://www.jcp.org/en/jsr/detail?id=175) Specification
Request-et, mely a nyelvi módosításokat tartalmazza, a [201-es
számú](http://www.jcp.org/en/jsr/detail?id=201) request-et, mely
metadata facility-t vezetne be nyelvi szinten a Java-ba, a [14-es
requestet](http://www.jcp.org/en/jsr/detail?id=014), mely a generikus
típusokat vezetné be, és a [133-as
requestet](http://www.jcp.org/en/jsr/detail?id=133), mely a Memory
Model-t és Thread Spcification-t módisítaná.

Az új verzió fejlesztésekor főleg négy területet tartanak szem előtt: a
fejlesztés kényelme, monitorozás és managelhetőség, skálázhatóság és
teljesítmény, valamint XML és kliens oldali Web szolgáltatások
támogatása.

A 201-es kiterjesztené a Java nyelvet [enumeration
típussal](http://jcp.org/aboutJava/communityprocess/jsr/tiger/enum.html),
[autoboxing-gal](http://jcp.org/aboutJava/communityprocess/jsr/tiger/autoboxing.html),
[továbbfejlesztett
ciklusokkal](http://jcp.org/aboutJava/communityprocess/jsr/tiger/enhanced-for.html)
és [statikus
importtal](http://jcp.org/aboutJava/communityprocess/jsr/tiger/static-import.html).
A linkelt dokumentumok részletesen leírják az új nyelvi elemek
működését, szintaxisát. Az enum típus hasonlít a C és Pascal nyelvekben
használatoshoz, de jelentős többlet lehetőséget is nyújtanak.
Használatukkal elérhetünk fordítási idejű biztonságot,
sebességnövekedést az int típusok konstansok használatához képest,
namespace-t minden enumhoz (konstans nevek minősíthetőek), könnyebb
olvashatóságot (nem a konstans érték jelenik meg, hanem már a név).
Használhatók kollekciókban, mezők és metódusok adhatók hozzá, switch
kifejezésben is használható. Az enum deklaráció egy speciális osztály
deklaráció, mely önleíró tagokkal rendelkezik, melyek neve enum
konstansok.

A boxing tulajdonképpen automatikus típuskonverziót jelent a primitív
típusok, és az ezeket burkoló, hozzájuk tartozó osztályok között. A
kiterjesztett ciklus definíció egy egyszerűbb szintaxist ad a keszünkbe
iterátoron való végiglépkedéshez. A statikus import megengedi statikus
tagok (változók és metódusok) importálását, így elhagyható ezek
minősítése.

A metadata tulajdonképpen olyan spaciális adat, mely mezőkhöz,
metódusokhoz és osztályokhoz kapcsolódik. Ilyen speciális adatok
kellenek már JavaBeans esetén is (setter, getter metódusok), de
általában a fejlesztő és deployment tool-ok is használnak ilyeneket. Cél
egy olyan nyelvi elem kifejlesztése, melyekkel ezek az addícionális
információk standard módon megadhatók (pl. @meta JavaDoc megjegyzéssel,
vagy meta kulcsszóval), deployment vagy futási időben lekérdezhetők,
illetve hozzájuk namespace rendelhető az azonos nevű attribútumok
összekeverésének megelőzésére.

Az egyik legizgalmasabb mégis a generikusok bevezetése, mely már sok
(C++-ban jártas) programozónak hiányzott. A generikusok tulajdonképpen
lehetővé teszik a paraméterezhető poliformizmust.

A monitorozással és managelhetőséggel kapcsolatban nem fognak meglepődni
azok, akik a JMX-et már használták a J2EE alkalmazásokban, hiszen már a
J2SE környezetben is lehetséges lesz a telepített alkalmazások épségének
vizsgálata (kevés mamória, hibakezelők és a stack trace API).

Bekerül az XML 1.1, SAX 2.0 és DOM Level 3 szabványok támogatása is,
viszont a többi XML-lel és webszolgáltatásokkal kapcsolatos API-kat
ezután is a Web services pack-ben kell keresni. Emellett új opciók a
sebesség növelésére és az indulás gyorsítására, mind kliens, minds
szerver oldalon, megújult Look&Feel-ek és skin-ezhetőség, Unicode 3.1
támogatás, továbbfejlesztett asynchronous IO, minden, mi szem-szájnak
ingere.

Benedek Balázs, a 24 órás programozói verseny főszervezője volt a
vendége az [Origó
Társalgójának](http://www.origo.hu/techbazis/szoftver/20030409tiznemettel.html).
Az elektronikus elődöntő most szombaton!
