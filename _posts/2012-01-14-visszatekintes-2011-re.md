---
layout: post
title: Visszatekintés 2011-re
date: '2012-01-14T22:16:00.006+01:00'
author: István Viczián
tags:
- Community
- könyv
modified_time: '2018-01-13T20:44:44.885+01:00'
---

Így az év elején az ember kicsit visszatekint, és rendszerezi a
gondolatait a jövővel kapcsolatban is.

A 2011-es év folyamán 20 postot írtam. Kicsit próbálkoztam a nem annyira
technikai témákkal is, hanem a szoftverfejlesztéssel kapcsolatos
általános gondolataimat is próbáltam leírni, pl. a [Miért ne fejlesszünk
saját
keretrendszert?](/2011/05/11/ne-fejlesszunk-sajat-keretrendszert.html)
posztban, amihez magasan a legtöbb megjegyzés érkezett, láthatóan
titeket is érint a téma. Látható volt az útkeresésem is, ugyanis a Java
világ jövője kicsit bizonytalan, nem is ad mindig annyi lelkesedésre
okot, és egy kiegészítő eszközt is kerestem, amivel gyakori ismétlődő
feladatokat egyszerűen tudok elvégezni, így esett a választásom a
Pythonra ([Második nyelv:
Python?](/2011/06/13/masodik-nyelv-python.html)). Természetesen
posztjaim javát így is azok a dolgok tették ki, amivel projektjeim során
találkoztam, így került sor a [NetBeans
Platform](/2011/07/02/vastag-kliens-javaban-netbeans.html) bemutatására,
volt egy poszt sorozat a Subversion, Maven, release témákban, valamint
az év végén egy kis [Java
teljesítményhangolásról](/2011/12/30/java-memoriakezeles-szemetgyujto.html)
is szó esett.

Így év elején letisztáztam az egyéb online megjelenéseim is, így látható
jobb oldalon az "Elérhetőségek" doboz, melynek első eleme a Google+. A
Google Reader az elsődleges hírforrásom, amiben a Google megszüntette a
megosztási lehetőséget, a Google+-ba tereli be. Így én is áttértem, így
minden érdekes cikket ott fogok megosztani, ha gondoljátok, kövessetek a
[Google+-on](https://plus.google.com/115891152269405230539). A
megosztások itt a blogban is megjelennek a "Google+" dobozban. Még egy
változás történt, ezek után a példa kódokat a
[GitHub](https://github.com/vicziani)-on érhetitek el.

Persze nem maradhatnak el a statisztikák sem. Magasan a legnézettebb
poszt 2011-ben a [Java források
tanuláshoz](/2009/09/30/java-forrasok-tanulashoz.html), mely egy
kezdőknek szóló, 2009-es post. Második a már említett "Miért ne
fejlesszünk saját keretrendszert?", és a harmadik a 2010-es [Maven
kezdőlépések](/2010/04/28/maven-kezdolepesek.html), ami szintén
kezdőknek szól. Az idei postok közül a már említett "Vastag kliens
Java-ban? NetBeans Platform", és a "Második nyelv: Python?" volt a
legnézettebb. Érdekes, hogy annak ellenére, hogy a Java nem a
legmegfelelőbb választás vastag kliens fejlesztésére, mégis sokakat
érdekelt, míg az utóbbi nem is Java téma.

A legtöbb látogatót természetesen a Google hozta, a keresési szavak
felhőjét mutatja az alábbi kép. Minél nagyobb egy szó, annál többször
kerestek rá. Kedvenc keresési kifejezésem a "Honnét lehet rendelni a pom
pomt?" Látszik a keresőszavakból, hogy sokan úgy térnek vissza, hogy
emlékeznek nagyjából a poszt címére, és arra keresnek rá. Szomorú
azonban, hogy túl sokan akadnak úgy a blogra, hogy könyvet akarnak
letölteni. Sláger a Java Útikalauz programozóknak és a J2EE útikalauz
java programozóknak című könyv, de sokan keresnek Angstler könyveket és
angol nyelvű könyveket is. Úgy gondolom, hogy érdemes ezeket a könyveket
megvásárolni, sokszor le lehet ezeket venni a polcról. Egy darabig
gyűjtöget az ember, aztán rájön, hogy mire elolvasná, rég elavult,
amennyire meg mégis jut idő, annyit meg is lehet vásárolni. A
keresőszavakból az is kiderül a számomra, hogy attól függetlenül, hogy
kevés Java tartalom van magyar nyelven, az emberek mégis bíznak, hogy
magyarul is találnak valamit.

<a href="/artifacts/posts/2012-01-14-visszatekintes-2011-re/keresoszavak.png" data-lightbox="post-images">
![Keresőszavak](/artifacts/posts/2012-01-14-visszatekintes-2011-re/keresoszavak_600.png)
</a>

A postokban szereplő gyakori szavak a következők: Java, EJB, NetBeans,
Maven, Subversion, build, release, branch, merge, szemétgyűjtő
algoritmus.

Legtöbb látogatót a Google után a [HUP](http://www.hup.hu) hozott, bár
csak pár megjegyzésben szerepel a JTechLogra link.

Azért, hogy a blogot még jobbá tegyem, összeállítottam egy kérdőívet,
melynek segítségével megpróbálom felmérni az olvasótábor képzettségi
szintjét, az érdeklődésre számot tartó témákat, valamint azt, hogy
érdemes-e a blogot valamilyen irányba változtatni. Legyen-e több
rövidebb tartalom, vagy a postok szintje legyen más. Mindenki véleménye
számít. És azért, hogy lássátok, tényleg odafigyelek az olvasókra, a
kérdőívet kitöltők között kisorsolom a három kötetes "Java 2 útikalauz
programozóknak" könyvet, CD melléklettel. Amennyiben érdekel a könyv,
kérlek mindenképp írd a kérdőívbe az e-mail címedet is. Az eredmény
január 28-án várható. Érdemes játszani, mivel viszonylag kicsi az
olvasótábor, így nagy esély van a nyereményre. Amennyiben nem érdekel,
kérlek a kérdőívet akkor is töltsd ki, ezzel is segítve a blogot, hogy
számodra is érdekesebb tartalom jelenjen meg a továbbiakban. (A kérdőív
azóta kiértékelésre, majd törlésre került.)

<a href="/artifacts/posts/2012-01-14-visszatekintes-2011-re/Java-utikalauz-programozoknak.jpg" data-lightbox="post-images">
![Java 2 útikalauz programozóknak](/artifacts/posts/2012-01-14-visszatekintes-2011-re/Java-utikalauz-programozoknak_200.jpg)
</a>
