---
layout: post
title: Hogyan írjunk dokumentációt csoportmunkában?
date: '2009-03-14T22:04:00.007+01:00'
author: István Viczián
tags:
- Módszertan
modified_time: '2014-02-02T16:37:41.173+01:00'
blogger_id: tag:blogger.com,1999:blog-7370998606556338092.post-6365931995110998978
blogger_orig_url: http://www.jtechlog.hu/2009/03/dokumentumok-irasa-csoportosan.html
---

<p>A Java fanatikusokat el kell most keserítsem, ugyanis nem technikai témájú hozzászólás, hanem csoportmunkával kapcsolatos poszt következik. Az utóbbi időkben főleg nem fejlesztenem kellett, hanem követelményspecifikációt írni csoportban, és ennek tapasztalatait szeretném veletek megosztani, de legalábbis magamnak felírni, hogy ne felejtsem el a következő projekt elején. Nem módszertanról szeretnék írni, hanem a gyakorlati munkaszervezésről. Utólag átolvasva meglepően sok dologban hasonlít a programozáshoz. Ígérem, a következő poszt technikai lesz, mivel szerdán (2009. március 18-án) a <a href="http://jum.hu/?q=node/15">JUM</a>-on tartok előadást, melynek anyagát kirakom ide is.</p>Nézzük a manapság oly divatos felsorolást.
<h3>Az elején fektessétek le az alapszabályokat</h3>Ezt egy nagyon jó "train the trainer" képzésen hallottam. A szabályokat már a munka elején le kell fektetni. Mivel minden résztvevő meghallgatja, és beleegyezik, ezért ehhez is próbálja tartani magát, ezekre lehet később hivatkozni. Nem önkényuralmi eszközökkel kell ezen szabályokat meghozni, hanem közösen, mindenki számára biztosítva a hozzászólást, hogy mindenki egy kicsit magának érezze az ügyet. Ha megvannak a keretek, akkor könnyebb lesz azokon belül maradni. Ezen keretek lehetőség szerint legyenek dokumentálva. Nem kőbe vésettek, ha később valamire rájövünk, hogy másképp jobban működik, akkor módosítani kell, de erről mindenkit tájékoztassunk, és mindenki egyezzen bele. Ne felejtsük el ezeket, folyamatosan ezekhez igazodjunk, és tartsuk karban. Ez a dokumentum lesz az én alapszabályaim alapja.
<h3>Válasszatok eszközt az információ tárolására</h3>A követelményspecifikáció esetén különösen jellemző, hogy az információk különböző helyekről esnek be, ilyenek például:
<ul><li>Interjúk</li>
<li>Telefonos és személyes megbeszélések</li>
<li>Elektronikus kommunikációs csatornák, mint e-mail, hangalapú és szöveges chat, stb.</li>
<li>Elolvasott dokumentumok, emlékeztetők, jogszabályok, stb.</li>
<li>Saját ötletek, az olvasottakkal kapcsolatban megfogalmazott kérések</li>
</ul><p>Ezek nyilvántartására, rendszerezésére nem elegendőek az egyszerű megoldások, valamilyen szofisztikáltabb eszközt, vagy módszert kell választani. Szerintem az egyik legjobb megoldás tudástár építésére a wiki alapú eszközök, személy szerint az <a href="http://www.atlassian.com/software/confluence/">Atlassian Confluence</a> Java alapú, Enterprise Wiki-re esküszöm. Lehet az oldalakhoz csatolmányokat fűzni, amiben keresni is képes, valamint e-mail postafiókokból is a leveleket képes letölteni, ezzel egy teljes információ konglomerátummá válni. Persze lehetnek mondjuk Word dokumentumok is egy megosztott, de inkább egy Subversion
szerveren, melyet <a href="/2009/02/11/webdav-tapasztalatok.html">WebDAV</a>-on keresztül lehet elérni. Elvárás az eszközzel kapcsolatban, hogy verziókezelést, valamint nem csak számítógép guruk által legyen használható. Mit ér a szofisztikált eszköz, ha nehéz kezelni, megtanulni. Ráadásul ilyen dokumentumokat nem csak informatikailag magasan képzett felhasználók írnak.</p>Fontos, hogy az összes beáramló információt tereljünk ebbe a mederbe. Ha pl. egy e-mail jön be, akkor "feldolgozom", az összes lényeges információt átvezetem a rendszerbe, az attachment-et is átcsatolom, ha más számára is érdekes lehet. Vigyázz, ahol lehet egyszerűsíts. Csak a lényeget vezesd át.
<h3>Készíts dokumentum sablonokat</h3><p>Jó, ha készítetek sablonokat, amiket aztán csak ki kell tölteni. Legyen előlapjuk (címmel, dátummal, szerzővel, dokumentumtörténettel, jóváhagyókkal, elosztási listával, stb.), tartalomjegyzékük, figyelj a fejlécre, láblécre. Alkalmazkodj a céges, projekt és minőségbiztosítási előírásokhoz. Használd a dokumentum meta-leírását, Word-ben az adatlapot, és a dokumentumban hivatkozz ezekre.</p>
<h3>Tervezz és oszd szét a feladatokat</h3>Egy jó dokumentáció megírásához is alapos tervezés szükséges. Én általában úgy kezdem, hogy egy szövegszerkesztőben, vagy egy papíron összeírom a kulcsszavakat, amikről írni szeretnék. Utána megpróbálom rendezgetni, csoportosítani őket. Valamiket
könyörtelenül ki kell húznom, mert nem témája a dokumentumnak (vagy áttenni egy másikhoz), vagy újakkal kiegészítenem. A legfontosabbakat kiemelem, és hierarchiát alkotok. Ezzel meg is van a dokumentum tartalomjegyzéke, melyek alá a nem olyan fontos kulcsszavak bekerülnek témaként, hogy ebben a fejezetben erről kell írni. Majd a tartalomjegyzékbe lehet neveket írni, hogy melyik fejezet megírása kinek a feladata.
<h3>Ne találd fel a kereket!</h3><p>Feltehetőleg te is, valamint kollégáid is rengeteg követelményspecifikációt, rendszertervet, programozói és üzemeltetési dokumentációt írtak. Használd fel a hasznos részeket újra. Meríts a felépítésükből, a tartalmukból. Valamint te is úgy írd meg a dokumentációt, hogy később meríteni lehessen belőle, újra fel lehessen használni.</p><h3>Adj mintát</h3><p>Lehetőleg válaszd a legbonyolultabb fejezetet, írd meg, add körbe véleményezésre, és ezt használjátok alapul. De ne másoljátok! Ezzel egy mintát nyújtasz, amin tisztázható a stílus, a formátum, a szóhasználat. Jobb, mint a végén egységesíteni a stílust.</p><h3>Készíts szójegyzéket</h3><p>Készítse egy szójegyzéket, fogalommagyarázatot, ami tartalmazza a fontos fogalmakat, gyakran használt szavakat, rövidítéseket. Írd meg a szó rokonértelmű szavait is, de a dokumentumban az egységesség kedvéért mindig csak az eredeti szót használjátok. Ezzel definiálhatod, hogy mit kell egybe írni, mit kell külön írni, mit kell nagybetűvel írni, mit takar a rövidítés, stb.</p><h3>Ne ismételj</h3><p>Sok dokumentációban látom, hogy tele van ismétléssel, copy-paste-tel. Ez két ok miatt sem jó. Egyrészt általában akinek a dokumentum készül (pl. fejlesztő, ügyfél) nem szeret olvasni, feleslegesen nem szabad untatni. Másrészt karbantartani is nehezebb, mert ha változik egy rész, az összes helyen, ahova másolva lett, módosítani kell. Ez egyrészt erőforrásigényes művelet, másrészt nem biztos, hogy minden előfordulást javítottunk. Ezen eszközökben nagyon jól lehet referenciákat kezeni, wiki esetén egyszerű linkekkel, Word esetén kereszthivatkozásokkal.</p><h3>Tartsd egyszerűen</h3><p>Senki nem szeret unalmas, hosszú, száraz anyagot olvasni. Nagyon sokan azt hiszik, a hosszú dokumentum a jó dokumentum. Egy rövid, lényegre törő, kompakt dokumentum sokkal célravezetőbb lehet. Aki meg nem így gondolja, azzal akarunk mi együtt dolgozni?</p><p>Gyakori hiba az is, hogy a dogokat túlkategorizálják. Ezerféle hierarchiát dolgoznak ki, nagyon mély tartalomjegyzésket, stb. Majd a végén derül ki, hogy a feléről keveset tudnak csak írni, ezért egybeolvasszák egy másikkal. Talán a fordított elképzelés jobb, mikor egy viszonylag egyszerű hierarchiát alakítunk kis, és mikor egy fejezet túlnő egy méreten, akkor bontjuk kisebbekre.</p><h3>Ne tarts meg magadnak információt</h3><p>Ha bárhonnan információt kapsz, azonnal oszd meg a többiekkel. A többiek segíthetnek feldolgozni, rendszerezni, olyan kérdéseket tehetnek fel, olyan aspektusokat fedezhetnek fel, amik neked épp nem jutnak az eszedbe. Valamint ha bármi történik veled, jobb esetben csak másik projektre kerülsz, azonnal át tudják venni a feladataidat.</p><h3>Ne dolgozz saját gépre</h3><p>Csak a tudástárba, vagy a megosztott Word dokumentumba írj, ne a saját gépeden egy eldugott állományba. Hidd el, kevés embert zavar egy félkész anyag, mindenki a saját munkájával van elfoglalva, sokkal nagyobb probléma, ha az anyag elvész, vagy nem kerül időben a többiekhez. Pl. hazamész este, és elfelejted a közös helyre felmásolni. Különösen igaz ez mostanában, mikor általában nem kötött munkaidőben dolgozunk ezeken az anyagokon.</p><h3>Több szem többet lát</h3><p>Olvasd el más fejezeteit, és mások is olvassák el a te fejezeteidet. Lehetőleg ne színessel firkálj bele, hanem szabványos eszközöket használj, mint a Word korrektúrája, vagy megjegyzés hozzáadása. Amennyiben valamire konkrét javaslatod van, akkor ne megjegyzésként fűzd hozzá, hogy valahogy így kéne módosítani, hanem korrektúrával módosítsd. A másiknak könnyebb ezt elfogadnia, mint a te iránymutatásod alapján az ő szavaival megfogalmaznia. Ha valamiben nem vagy biztos, vagy kérdésed van hozzá, akkor alkalmazd a megjegyzést.</p><h3>Ne küldj levélben információt</h3><p>Mások dolgát megkönnyítve dolgozd fel azt, tedd be a közös rendszerbe, és csak egy linket küldj tovább. A levelezés nem annyira integrált, kereshető, archiválható, verziókezelhető.</p><h3>Gyűjtsd a kérdéseid</h3><p>Egységes helyen gyűjtsétek a kérdéseket, és a rá kapott válaszokat is, megfelelően kategorizálva. Fontos, hogy a válaszokat is, gyakran van olyan, hogy egy kérdésre egyszer így válaszoltak, egyszer úgy, és nem tudjuk észben tartani, hogy melyik is volt az utolsó álláspont. Ebben segít, hogy gyűjtitek ezeket. Ezek sem maradjanak sosem csak levélben.</p><h3>Refactor</h3><p>Amennyiben úgy érzed, hogy nem megfelelő az adott szerkezet, felépítés, ne félj hozzányúlni. Vonj össze fejezeteket, bontsd szét őket, vezess be újabbakat, módosítsd a hierarchiát.</p><h3>A tartalomra koncentrálj, ne a formátumra</h3><p>Az egyik legfontosabb. Akkor tudok megőrülni, mikor a dokumentum alkotója félkész állapotban "tördeli", formázza a dokumentumot. Én, hogy magam erről leszoktassam, először minden dokumentumot egy darabig Notepadben írtam, és a címeknél helyeztem el sortörést. Ha a dokumentum így is megállta a helyét, akkor elégedett voltam. Most már egyből Word-be írom, és csak a Címsor 1, 2, 3 stílusokat használom, valamint kód esetén készítek egy kód stílust, meg néha szükségem van táblázatra is. Ezen kívül semmilyen más formázási funkciót nem vagyok hajlandó használni. Azt csak a munkafolyamat végén szabad, template-ek használatával, vagy a stílusok felüldefiniálásával. Ebben segített a HTML is, ahol ugyanígy kell a tartalmat és a stílust elválasztani, egyiket az (X)HTML-ben, másikat a CSS-ben kell definiálni. Megőrülök, ha valaki üres hely képzésére a sortörést használja. Borzasztó, hogy sokan nem ismerik a Shift+Enter fogalmát. Üres hely definiálására a térközt kell használni. Ne mi sorszámozzunk, bízzuk rá az eszközre. Használjuk a képaláírásokat, táblázatok leírásait. Ha így használnánk a Word-öt, akkor nem lenne annyi bajunk az oldaltörésekkel, valamint egyéb misztikus hibajelenségekkel. Valamint rengeteg időt takarítanánk meg, ha a dokumentum írása közben nem foglalkoznánk a formátummal, és hogy hova jönnek ki az oldaltörések. Ültetek már valaki mellett azt nézve, hogy az ecsettel formátumot másol percekig?</p><h3>Használj helyesírás ellenőrzőt</h3><p>Igen elterjedt eszköz, de mégis sok helyről kapok olyan dokumentumokat, melyben nyüzsögnek a helyesírási hibák. Több platformon, és eszközbe beépítve is megtaláljuk, ne sajnáljuk rá az időt. Hiába professzionális a tartalom, a hibák ennek fényét homályosítják. Még jobb, ha van egy korrektor a cégnél, vagy egy magyar szakos, azok átolvasva is rengeteg stilisztikai hibát tudnak javítani. A fejlesztők általában szeretik a szenvedő szerkezeteket, és nem szeretnek egyeztetni, az igeidőket, alany használatát, feltételes módot nem következetesen ugyanúgy használják a dokumentumban.</p><h3>Hagyj időt a végére</h3><p>Sokan még az utolsó percig írják a dokumentumot. Próbáld meg úgy ütemezni, hogy a végén legyen egy kis idő pihenni rá egyet, majd újból elolvasni. A végső összeszerkesztés is több időbe szokott telni, mint azt az ember elgondolja.</p>