---
layout: post
title: AOP
date: 2002-11-29T08:00:00.000+01:00
author: Viczián István
tags:
modified_time: '2018-06-09T10:00:00.000-08:00'
---

Mostanában egyre többször szó esik a vezető objektumorientált irányzatra
épülő, vagy azzal teljesen ellentmondó irányzatokról. Nemrég fedeztem
fel az aspektusorientált programozási módszertant (Aspect Oriented
Programming - AOP), melyet egy 1997-es
[cikk](http://citeseer.nj.nec.com/kiczales97aspectoriented.html)
indított el.

Természetesen már van több Java nyelvű
[megvalósítás](http://directory.google.com/Top/Computers/Programming/Languages/Java/Extensions/Aspect-Oriented/)
is, ezek közül én az [AspectJ](http://www.eclipse.org/aspectj/) eszközt
nézegettem.

Az aspektusorientált programozás egy magasabb szintű absztrakció, mely
megpróbálja az olyan általános célú kódrészelteket egységbe foglalni,
melyek nehezen szedhetők külön egy osztályba, hiszen egy tipikus
objektumorientált alkalmazásnál az osztályokban általában elszórva
helyezkednek el (cross-cut). Ezáltal a kód rövidebb, tisztább,
modulárisabb, érthetőbb, biztonságosabb és könnyebben módosítható lesz.
Használható képfeldolgozási filterek, algoritmusok ciklusainak
összevonására, forgalomirányításra, naplózásra, hiba utáni
visszaállításra.

Az AspectJ egy olyan eszköz, mely a Java nyelvet kibővíti
aspektusorientált funkciókkal. Nem a forrást piszkálja, hanem a már kész
bájtkódot.

Mint ebből a
[cikkből](http://developers.sun.com/tools/javatools/articles/aspectJ.html%20)
is kiderül, alapfogalmai a join point, mely egy Java program egy
végrehajtási pontja, mely lehet az a pont, ahonnan egy metódust hívnak,
egy metódus végrehajtásának eleje és egy nem privát tag értékadása. A
point-cut a join pointok halmaza, bizonyos feltétellel feltételekkel
definiálva. A join point nem állhat magában. Az advice declaration egy
típust és egy kódrészt tartalmaz. Amikor a vezérlés egy join pointra
kerül, és a point-cutban megadott feltétel igaz, akkor lefut a típusnak
megfelelően az advice declaration kódja. Az inter-type member
declarationnal az osztályhoz kívülről tagokat adhatunk a forrás
változtatása nélkül. Az aspektusok az osztályokkal megegyező szinten
vannak, és point-cutokat, advice declarationöket és inter-type member
declarationöket tartalmazhatnak.

Hogyan használható ez pl. loggolásnál? Megadjuk, hogy a join point egy
metódus hívása legyen, és a feltételt beállítjuk wildcard karakterekkel,
hogy a `*.setNev(..)` metódusoknál legyen igaz. Megadjuk a típust, hogy
`before()`, azaz a végrehajtás előtt fusson le a loggolást végző kód, és
implementáljuk a loggolást. Majd megadjuk, hogy mely osztályokra
vonatkozzon ez az aspektus. Így szépen elválasztottuk, a loggolást az
osztályoktól, és saját komponensben (aspektusban) implementáltuk.

Mostanában egyre hosszabbakat írok, megpróbálok visszavenni.
