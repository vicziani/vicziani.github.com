---
layout: post
title: JSF
date: 2003-02-27T08:00:00.000+01:00
author: Viczián István
tags:
modified_time: '2018-06-09T10:00:00.000-08:00'
---

Sajnos mostanában ritkábban van időm ide írdogálni, de azért igyekszem.
Nemrég írtam az Ant-ról, és aki azóta megnézte és próbálgatta, most
egyből ellenőrizheti a tudását ezen a
[teszten](http://developer.java.sun.com/developer/Quizzes/misc/ant.html).
Írtam már a kódolási konvenciók hatékonyságáról is, és most a Sun-nál
megjelent egy újabb
[cikk](http://java.sun.com/developer/technicalArticles/javaserverpages/code_convention/),
mely azt taglalja, milyen konvenciókat alkalmazzunk JavaServer Pages
használatakor.

Itt ír a [JavaServer Faces](http://java.sun.com/j2ee/javaserverfaces/)
technológiáról, mely egy programozási modell, és lehetővé teszi, hogy
újrafelhasználható beviteli komponenseket (form elemek) használhassunk,
ezekhez a komponensekhez rendeljük hozzá az alkalmazás üzleti
objektumait, illetve szerver oldali eseménykezelőket használjunk. A
JavaServer faces magába foglal egy API-t, mellyel a komponensek
állapotát szabályozhatjuk, eseménykezelőket írhatunk, adatokat
ellenőrizhetünk. Ezen kívül tartalmaz egy JSP custom tag library-t,
mellyel a JSP funkcióit bővíthetjük ki a JavaServer Faces modelljének
megfelelően. Tulajdonképpen ekkor nem kell a markup nyelvhez kötődnünk,
azaz a beviteli elemeket nem HTML nyelven adjuk meg, hanem ezekkel a
custom tag-ekkel. Így egy JSP akár több eszközt is kiszolgálhat, mint
pl. web vagy wap böngészőt.

Gyakorlatban ez úgy néz ki, hogy ez a réteg a prezentációs illetve
alkalmazás réteget köti össze úgy, hogy élesen el is határolja a kettőt
egymástól. A JSP-re épül rá a prezentációs oldalon, így nem kell nekünk
vesződnünk a form által küldött paraméterek elemzésével, validálásával
és feldolgozásával, hanem a ez automatikusan történik, illetve egy
esemény modellt is vezet be, hasonlóan a vastag kliensek építése esetén,
azaz a form-on elhelyezkedő gombok eseményt generálnak. Ezen kívül a
beviteli elemek állapotát is az API-n keresztül tudjuk befolyásolni, és
nem a HTML nyelvvel kell bűvészkednünk.

Egy JavaServer Faces lap életciklusa a következő: a böngésző elküldi a
kérést, és a szerver oldalon felépül egy fa, mely a beviteli
komponenseket tartalmazza. Ezután a fáben szereplő összes komponens
konkrét értéket kap, melynek nem változott az értéke, az elküldött
paraméterek alapján. Ezután lehet olyan eset, hogy az egyik komponens
értékének függvényében megváltozik egy másik komponens. Ekkor újra
felépül a fa, és a kliensnek visszakerül az új oldal, immár a változott
értékekkel. Ha nincs ilyen helyzet, akkor a változtatott értékeket
validálni, ellenőrizni kell. Ha elfogadhatóak, akkor megy tovább a
végrehajtás, ha nem, akkor hibaüzenet megy a böngészőnek. Ha a
megváltoztatott adat elfogadható, akkor a fában a megfelelő komponens
értéke erre változik. Ezután hajtódhat végre az üzleti logika, majd a
választ a szervlet lerendereli, és elküldi a böngészőnek.

Hogy miben más ez, mint a The Sun ONE Application Framework (JATO) vagy
a Struts? Elég sok átfedés van, de alapjaiban a JavaServer Faces egy
egyszerű komponens modellt szeretne adni, míg a másik két technológia
magasabb szinten mozog. Ideális eset az lenne, ha a másik két framework
a JavaServer Faces-re építene, közvetlenül a JSP helyett. Természetesen
a [szabványosítási kérelem](http://jcp.org/en/jsr/detail?id=127) is be
van adva. Aki jobban meg akar ismerkedni vele, ajánlom a
[tutorialt](http://java.sun.com/j2ee/javaserverfaces/docs/tutorial.html),
illetve egy Qusay H. Mahmoud által írt cikket
[cikket](http://java.sun.com/developer/technicalArticles/GUI/JavaServerFaces/).
