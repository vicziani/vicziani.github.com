---
layout: post
title: Ingyenes programozással kapcsolatos könyvek
date: '2014-01-03T07:13:00.002-08:00'
author: István Viczián
tags:
- könyv
modified_time: '2018-06-09T10:00:00.000-08:00'
---

A GitHub egyik legnépszerűbb repositry-ja mostanában a
[free-programming-books](https://github.com/vhf/free-programming-books),
ami nem más, mint az ingyenesen letölthető, programozással kapcsolatos
könyvek gyűjteménye. Igazából egy lista, mely kategorizálva van, illetve
bizonyos esetekben oda van írva az írója és a formátum, melyben
letölthető.

Mindig is érdekelt az oktatás, és ezzel kapcsolatban figyelemmel
kíséretem a magyarul megjelent ingyenes, és megvásárolható könyveket is,
így jött az ötlet, hogyha már van sok egyéb nyelvi változat, akkor
csináljam meg a magyart is. Így összeszedtem, amiket ismertem, és a
[pull
requestemet](https://github.com/vhf/free-programming-books/commit/c04b587c9e0e8b0a4a8959b144a9d25042f46ce0)
villámgyorsan elfogadták, így már olvasható is az [ingyenes magyar
nyelvű programozással kapcsolatos könyvek
listája](https://github.com/vhf/free-programming-books/blob/master/free-programming-books-hu.md).

Kérlek titeket, hogy amennyiben ismertek ilyeneket, vagy egészítsétek ki
a GitHub-on ([fork](https://help.github.com/articles/fork-a-repo) majd
[pull request](https://help.github.com/articles/using-pull-requests)),
vagy küldjétek el nekem bármilyen formában, e-mail-en,
[Twitteren](https://twitter.com/vicziani), vagy ide a megjegyzések közé,
és majd továbbítom. Főleg a főiskolai, egyetemi jegyzetek körében
számítok pár gyöngyszemre, melyek kevésbé ismertek. Például nekem is
nagy meglepetést okozott a [ELTE IK, Programozási Nyelvek és
Fordítóprogramok Tanszék Prognyelvek
portálja](http://nyelvek.inf.elte.hu/index.php), ahol a felelős oktató
Nyékyné Gaizler Judit, akit ismerhetünk a [Java 2 Útikalauz
programozóknak](http://www.kiskapu.hu/index.php?BODY=Bookinfo&OP=details&ID=92561&VISIT=1&sz=nyekine-g-judit&t=java-2-utikalauz-programozoknak-5-0-i-ii-kotet),
vagy a [Programozási
nyelvek](http://www.kiskapu.hu/index.php?BODY=BookInfo&OP=details&ID=50586&VISIT=1)
könyvek kapcsán. Meglepő volt, hogy a [DevPortal](https://devportal.hu/)
szervezésében mennyi .NET-es könyv tölthető le. Figyelmetekbe ajánlanám
még [Antal Margit](http://www.ms.sapientia.ro/~manyi/) remek C++ és Java
könyveit, [Nagy Gusztáv](http://nagygusztav.hu/) Java, PHP és Drupal
könyveit, valamint Daróczy Péter Python fordításait. Kicsit lazábban
kapcsolódva mindenképp olvassátok el Csutorás Zoltán és Marhefka István
által fordított könyvet a [Kanbanról és a
Scrumról](http://www.adaptiveconsulting.hu/dokumentumok).

Igen, ismerem a véleményt, miszerint ennek a szakmának a nyelve angol,
és olvassunk angol nyelvű irodalmat. Természetesen ez így van, de a
magyar nyelvű könyveknek is van helye, nagyon nagyra becsülöm a fentebb
említettek kitartó és fáradtságos munkáját, hogy még több embert
vezessenek be a programozás rejtelmeibe.
