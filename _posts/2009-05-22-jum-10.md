---
layout: post
title: JUM 10
date: '2009-05-22T00:32:00.006+02:00'
author: István Viczián
tags:
- Community
modified_time: '2018-06-09T10:00:00.000-08:00'
---

Immár tizedik alkalommal került megrendezésre a [JUM (Java User
Meetings)](http://jum.hu/?q=node/16), a hazai Java programozók közösségi
estje. mely a kicsit kapkodó, utolsó pillanatra maradó szervezéshez
képest igen színvonalasra, jó hangulatúra sikeredett. Valószínűleg a
késői hirdetés miatt kevesebben voltak, mint a múltkori alkalommal.

Az első előadást Rév Tamás tartotta a Groovy és a Java SOA projektekben
történő használatáról. A projektben, melyben a Groovy-t kipróbálták,
értelmezésem szerint a feladat az volt, hogy egy legacy rendszer (hogy
politikailag korrektek legyünk EIS - Enterprise Information System) http
kommunikációs felülete elé kellett tenni egy SOAP interfészt
(gyakorlatilag egy adapter-t). Ehhez bizonyos transzformációk már
megvoltak egy egzotikus [ESQL
nyelven](http://publib.boulder.ibm.com/infocenter/wbihelp/v6rxmx/index.jsp?topic=/com.ibm.etools.mft.fp8.doc/ak00990_.htm)
(WebSphere Business Integration Message Broker nyelve üzenetben
található adatok kezelésére), ezt kellett XSLT transzformációkká átírni.
Ezt nem kézzel oldották meg, hanem a Groovy-t használták (persze aztán
emberi ellenőrzést is igényelt).

A Groovy egy Java Virtuális Gépen működő szkript nyelv, mely egyrészt
rendelkezik azzal az előnnyel, hogy Java alapú, így Java fejlesztőknek
viszonylag kézre áll, de rendelkezik a script nyelvek tulajdonságaival,
agilis módon, gyorsan lehet működő megoldásokat összeállítani. Nem esett
szó a GRails-ról, mely egy Groovy alapú keretrendszer webes alkalmazások
fejlesztésére.

A Groovy-t nem a tulajdonságai és a tapasztalatok alapján választották a
projektbe, hanem gyakorlatilag kipróbálták, hiszen alkalmasnak látszott
a feladat megoldására. Viszonylag kevés hangzott el az erősségeiről,
annál több a gyengéiről. Van némi probléma a kollekciók kezelésével,
illetve a NetBeans IDE pluginnek is vannak még gyermekbetegségei, pl. a
kódkiegészítés terén.

Valahogy ez a megoldás sem győzött meg arról, hogy nekem bármilyen
script nyelvet kellene használnom. Sajnos, vagy szerencsére nem vettem
még részt olyan projektben, ahol indokolt lett volna a használata, vagy
egyáltalán felmerült volna. Úgy gondolom, hogy inkább a fejlesztési
oldalon lehet hasznos, különböző eszközök (pl. automatikus teszt
eszközök) megtámogatására, de éles üzemben működő üzleti rendszerben
nagyon meg kell fontolni a használatukat.

A második előadást Corsin Decurtins tartotta, aki Svájcból jött
népszerűsíteni az objektumorientált adatbázisokat, valamint a zürichi
[Jazoon](http://jazoon.com/) Java-s konferenciát. Az előadás eredetileg
a [Jazoon
2007](http://jazoon.com/jazoon07/en/conference/presentationdetails.html?type=sid&detail=874)-es
konferencián hangzott el. Néhány szó az objektumorientált
adatbázisokról. Előnyei:

-   Nincs szükség relációs adatbázisok telepítésére, hosszas
    konfigurálásra, azonnal használatba vehető
-   Nincs szükség egy felesleges mapping, ORM rétegre, mely az
    objektumorientált adatokat relációs formába képezné
-   Támogatottak az objektumorientált világ olyan fogalmai, mint az
    öröklődés, polimorfizmus és az egységbezárás
-   Lekérdezések összeállítása metódusok segítségével (a Hibernate
    Criteria API-jához hasonlóan)

Hátrányai (kiegészítve a saját véleményemmel is):

-   Nehéz a bevált és széles körben elterjedt relációs adatbázisok
    egyeduralmát megtörni
-   Szabvány hiánya (az előadó véleménye szerint a szabványosításhoz
    kicsi a piac)
-   Rossz híre van, a régebbi, kiforratlan technológia miatti projekt
    sikertelenségek miatt
-   Nagyon jó lekérdező, menedzsment és optimalizációs eszközök léteznek
    RDBMS-ekre
-   Nagy terhelés esetén az RDBMS-eknek jobb a teljesítményük a létező
    optimalizációs technikák (indexek, stb.) valamint skálázhatóságuk
    miatt

Az előadás alapvetően arról szólt, hogy hogyan lehet minimális
erőbefektetéssel egy beágyazott objektumorientált adatbázist prototípus
készítésre felhasználni. Szóba került a [db4o](http://www.db4o.com/)
megvalósítás is. Az előadó elmondta, hogy az objektumorientált
adatbázisok nem versenytársai az RDBMS-eknek, hanem egy kiegészítő
technológia, speciális célokra. Szerintem ha nem lett volna annyi bukta
ezek indulásakor, mikor még az ORM eszközök nem voltak ilyen fejlettek,
és nem voltak Java-ban implementált beépített adatbázis-kezelő
rendszerek, sokkal nagyobb sikereket ért volna el a technológia.
Tapasztalatom szerint most egy Apache Derby-re épülő
[JavaDB](http://developers.sun.com/javadb/) beágyazott adatbázissal és a
JPA használatával is nagyon gyorsan lehet perzisztenciát megvalósítani
pl. pilot projektekben minimális konfigurációval.

A harmadik előadás egy nagyon kötetlen hangvételű, pörgős, élvezetes
előadás volt az [Amazon Web Service](http://aws.amazon.com/)-ek
világából, Elek Mártontól. Az Amazon a következő szolgáltatásokat
biztosítja a saját infrastruktúráján, melyek web szolgáltatás felületen
(SOAP és REST) elérhetőek:

-   Amazon Elastic Compute Cloud (Amazon EC2): előregyártott vagy
    feltöltött virtuális gépeket tudunk futtatni az Amazon
    infrastruktúráján, és ezeket webes felületen, vagy web
    szolgáltatásokkal is vezérelhetjük
-   Amazon SimpleDB: alapvető adatbázis funkciókat nyújt
-   Amazon Simple Storage Service (Amazon S3): maximum 5 gigás
    állományok tárolására szolgál
-   Amazon CloudFront: megoldja az adatok terítését a világban azáltal,
    hogy az adatközpontok felé kiküldi az adatokat, és minden
    felhasználót a hozzá legközelebb eső szolgálja ki
-   Amazon Simple Queue Service (Amazon SQS): egyszerű aszinkron
    üzenetküldésre
-   Amazon Elastic MapReduce: a számítási kapacitás kihasználásra nagy
    számításigényű műveleteknél (adatbányászat, elemzések, stb.)

Az árazásról csak annyit, hogy összehasonlítva a magyar árakkal is igen
versenyképes, és nagyszerű rendelkezésre állással és sebességgel
rendelkezik. Kitűnő versenyző a cloud világában, jó megoldás lehet egy
startup cégnek, hiszen ezzel alacsony költségeken beindítható a
szolgáltatás, és a terhelés növekedésével lehet újabb erőforrásokat
bevonni (persze magasabb költségen). Mivel egyszerű web szolgáltatások,
a standard Java-s eszközökkel is egyszerűen használhatók, de vannak már
kész Java könyvtárak is ezen szolgáltatások elérésére.

A következő JUM ideje még bizonytalan, lehet, hogy egy kis nyári szünet
következik. Amennyiben bármilyen Java eszközzel, technológiával
kapcsolatban megosztanád másokkal a tapasztalataidat,
[jelentkezz](http://jum.hu/index.php?q=contact).

És ne feledjétek, hogy 2009. május 28-án a Sun által rendezett [Java
Cafe](http://blogs.sun.com/sunhu/entry/javaone_premier_a_java_cafen)-n
lehet egy előadást hallani a GlassFish ESB-vel kapcsolatos, projekt
közben szerzett tapasztalatokról, valamint egy mobiltelefonos mozgás és
a zaj érzékelő alkalmazásról. Ezek az előadások fognak elhangozni a
JavaOne konferencián is.
