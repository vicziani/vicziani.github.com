---
layout: post
title: SCJP
date: '2009-10-16T16:29:00.006+02:00'
author: István Viczián
tags:
- scjp
modified_time: '2018-06-09T10:00:00.000-08:00'
---

A mai nap sikeresen letettem a [Sun Certified Programmer for the Java
Platform, Standard Edition 6
(CX-310-065)](http://www.sun.com/training/catalog/courses/CX-310-065.xml),
rövid nevén SCJP vizsgát. Már rég meg kellett volna lépnem, a voucher is
már majdnem egy éve megvan, de most tudtam rászánni magam. Leírnám a
tapasztalataimat, hátha más is tudja kamatoztatni.

### Felkészülés

Szinte kizárólag Katherine Sierra, Bert Bates: SCJP Sun Certified
Programmer for Java 6 Exam 310-065 könyvet használtam felkészülésre. A
könyv tíz fejezetből áll, és kifejezetten a vizsgára koncentrál, nagyon
kevés plusz tudnivalót ír le, bár így is a tananyaggal foglakozó rész
kb. 800 oldal. Azért érdemes ezt választani, mert írói részt vettek a
vizsgakérdések kidolgozásában, egyértelműen definiálja a tananyagot, és
példa teszt sorok is járnak hozzá. A könyvet mindig frissítették, ahogy
új verziók jöttek ki a vizsgából.

<a href="/artifacts/posts/2009-10-16-scjp/scjp_book_b.jpg" data-lightbox="post-images">![SCJP Sun Certified
Programmer for Java 6 Exam 310-065](/artifacts/posts/2009-10-16-scjp/scjp_book.jpg)</a>

A könyv egy bevezetéssel indul, mely a vizsga lebonyolításáról szól,
hogyan kell jelentkezni, hogyan zajlik a vizsga, stb. Majd mindegyik
fejezet hosszasan kifejti a tananyagot, tudnivalókat. A szöveg közben
vannak un. Exam Watch keretes írások, melyek azt írják le, hogy mire
kell a vizsgán odafigyelni, és viszonylag kevés On The Job keretes írás,
hogy az ismeretett témakört hogyan érdemes a gyakorlatban alkalmazni.
Mindegyik fejezet leírja Certification Objective fejezethez tartozó
részét, azaz a Sun által kiadott témakörökre való hivatkozásokat.
Mindegyik fejezet végén van egy összefoglaló, egy Two-Minute Drill mely
felsorolásszerűen tartalmazza a fontosabb tudnivalókat (nevükkel
ellentétbe nekem darabjának áttanulmányozása vagy 15 percig tartott).
Itt vannak még a témakörhöz kapcsolódó példa kérdések és válaszok is
(nagyon zavaró, mikor a kérdés felénél, a forráskódban van a sortörés).
Különösen kiakasztott, hogy olyanokra kérdezett rá, melyeket az előző
fejezetben nem írt le.

A CD mellékleten található két teljes vizsgasor is. Ezt meg lehet oldani
úgy is, mintha a vizsgán lennénk (MasterExam), ugyanazokkal a
feltételekkel, valamint quiz-szerűen is (Quiz). A CD mellékleten lévő
vizsga 72 kérdéssel számol és 210 perccel. A quiz esetén 90 perc van a
maximum 70 kérdésre, ez ne zavarjon meg minket, és ne keseredjünk el,
reménytelen annyi idő alatt. A vizsga azonban nemrég változott, csak 60
kérdés van, melyeket 180 perc alatt kell megválaszolni. A program nagyon
nem tetszett. Egyrészt nincsenek benne drag&drop kérdések, melyek a
valós tesztben vannak. Ha egy teljes tesztet végigcsinálunk, akkor van
lehetőség riport nyomtatására. A riport csak a jó válaszokat
tartalmazza, és nem tartalmazza, hogy mi mit válaszoltunk, szóval csak a
memóriánkra hagyatkozhatunk. Így a riport tanulásra teljesen
alkalmatlan. Ehelyett alkalmazzuk a quiz-t, open book-kal, ilyenkor
tippet is kapunk, valamint a választ megadva azonnal láthatjuk a helyes
válaszokat, meg is magyarázva. A program honlapján regisztrálva
állítólag még egy példa tesztet le lehet tölteni, de ezt nem próbáltam.

Én a teljes vizsgára kb. 30 órát készültem. Ebben benne van a könyv
végigolvasása, a Two-Minute Drill-ek kétszeri végigolvasása, a fejezetek
végén lévő tesztek megoldása, valamint a két példateszt végigpróbálása,
és a válaszok kielemzése. Ennek bőven elég kell lennie. A vizsga a könyv
kérdéseihez képest sokkal egyszerűbb, szóval ha az előbbin átmegyünk,
nem lesz gondunk az éles vizsgán sem. Hasznos lehet még a
JavaRanch.com-on lévő [JSCP FAQ](http://faq.javaranch.com/java/ScjpFaq),
valamint a Sun [felkészítő
anyaga](http://java.sun.com/docs/books/tutorial/extra/certification/index.html).
Bevallom, én a CD mellékleten kívül egy szabadon elérhető tesztsort sem
vittem végig. Amit még elolvastam, ismétlő jelleggel [Palacsint
blogjában található SCJP
csapdák](http://palacsint.hu/blog/20090221/scjp-csapdak) poszt, mely
nagyon jól használható. Innen vettem az ötletet, hogy én is összeírom a
szerintem fontos dolgokat, melyet listaszerűen a poszt végén találsz.

Amire nagyon oda kell figyelni, az szerintem a collections, generics és
concurrency.

### Körítés

A vizsgára a voucher-t a Sun-nál lehet megrendelni, jelenleg 300\$,
ehhez semmiféle járulékos költség nem adódik. A vizsgát valamelyik
Prometric vizsgaközpontban lehet letenni, természetesen én a SZÁMALK-ot
válaszotottam, a vizsga előtt kb. két héttel jelentkeztem be. A vizsgán
feleletválasztós kérdések (egy helyes válasz esetén rádiógomb, több
esetén meg van adva a helyes válaszok száma - szemben a könyvvel) és pár
drag&drop kérdés van (kódrészleteket kell kódrészletbe behuzigálni -
egyet akár többször is, és nem kötelező mindet felhasználni). A
rendelkezésre álló idő 180 perc, a 60 kérdésből 35-öt kell eltalálni a
sikeres vizsgához (58.33 %). A vizsgára nem lehet íróeszközt, szatyrot,
tárcát, telefont, kabátot bevinni, ezeket elzárják. Letörölhető
jegyzettömböt adnak. Mindenképp érdemes vizet bevinni. Az idő nem kevés,
én minden kérdésen még egyszer át tudtam menni. Ezt érdemes is megtenni,
4-5 kérdést biztos javítottam. A teszt közben ha valamelyik kérdésben
nem vagy biztos, érdemes megjelölni, sőt a jegyzettömbre felírni, hogy
melyik válaszra gyanakszol. A drag&drop-ról sokan mondták, hogyha újból
megjeleníted, elveszted a már beírt dolgokat, így nem is kísérleteztem
vele, de szerencsére nagyon egyszerűek voltak, nem akartam őket újra
átnézni. A vizsga eredménye nem jelenik meg a képernyőn, hanem ki kell
nyomtatni, és kinn adja oda az adminisztrátor.

### Vélemény

Kérdés, hogy mennyi értelme van letenni az SCJP vizsgát? Sajnos itthon
nem annyira elfogadott, álláskereséskor inkább a céget képviselő
programozó kérdéseire, általa összeállított tesztsorra kell
válaszolgatni. Kint jobb a helyzet, németeknél pl. sokat számít a papír.
Magam részéről úgy gondolom (, régebben gyakrabban felvételiztettem),
hogy az SCJP vizsgától még nem lesz jó programozó az emberből, de jobb
programozó lesz, és mindenképp becsülendő, hogyha valaki időt és pénzt
áldozott a felkészülésre és a vizsga megcsinálására. Ha egy cégnél
dolgozunk, akkor szép juttatás lehet a vizsga, és arra való
felkészülésnek a biztosítása.

És a végén az általam összegyűjtött dolgok, melyre érdemes odafigyelni:

-   Publikus osztályt nem tartalmazó állományt bárhogy elnevezhetünk.
-   Default hozzáféréssel rendelkező osztályok elérhetőek az ugyanabban
    a csomagban lévő osztályokból.
-   A példánymetódusok felüldefiniálásakor (override) az új metódus nem
    dobhat bővebb (broader, azaz nem azonos vagy leszármazott)
    ellenőrzött (checked) kivételeket.
-   A strictfp módosító osztályra és metódusra is alkalmazható.
-   Java 5-től kezdve a metódus felüldefiniálásakor a visszatérési érték
    lehet az eredeti visszatérési érték, vagy annak leszármazottai
    (covariant return)
-   Laza kötésre (loose coupling) és magas kohézióra (high cohesion)
    kell törekedni.
-   Az értékadó operátorok (pl. +=) automatikus típuskényszerítést
    végezhetnek
-   Az == használata autoboxing esetén trükkös, ugyanis byte, és -128 és
    127 közötti Short, Integer értékek között egy pool van, így igazat
    fog visszaadni, e felett viszont hamist.
-   Egyenlőségvizsgálatnál ha két különböző osztályhierarchiában lévő
    osztály típusú változót hasonlítunk össze, már fordításkor elszáll
-   A switch esetén a case paraméterének fordítási időben
    kiszámolhatónak kell lennie
-   Ha byte típust adok át egy switch-nek, és a case után nem fér bele a
    szám byte-ba, fordítási hiba keletezik
-   A default block középen is lehet
-   System.exit-nél nem fut le a finally
-   Assert Java 1.4-től van
-   Nem szerializálható ősosztályok konstruktora, inicializációja lefut
    deszerializáláskor. Statikus változó sosem kerül szerializálásra.
-   A StringBuffer equals() metódusa nincs felüldefiniálva, nem az
    értéket hasonlítja
-   A megtanulandó printf flag-ek: -, +, 0, "," , és (, formátumok: %b,
    %c, %d, %f, %s. A %b boolean-ra, true-t ad minden non-null vagy
    non-boolean értékre.
-   Autoboxing esetén az equals() csak akkor igaz, ha a primitív típusok
    és az értékek is megegyeznek.
-   Queue interfész, PriorityQueue osztály
-   NavigableSet, NavigableMap interfészek: Java 6
-   A HashMap beenged null-t, a Hashtable nem
-   LinkedHashMap sorrendje: beszúrás vagy utolsó hozzáférés
-   equals metódusnál kötelező az Object típusú paraméter, compareTo-nál
    nem
-   headSet, subSet, tailSet - boolean paraméter - inclusive, ha nincs
    boolean, a kezdő mindig inclusive
-   Natural order: space, nagybetűk, kisbetűk
-   Generikus esetében a deklarációban és az értékadásban a generikus
    típusának pontosan meg kell egyeznie, amennyiben nem használunk
    wildcard karaktereket, azaz a List&lt;Animal&gt; aList = new
    ArrayList&lt;Dog&gt;(); nem fordul le, hiába a Dog az Animal
    leszármazottja
-   Példányosításnál generics wildcard nem használható
-   new MyOuter().new MyInner(); vagy MyOuter.MyInner inner = mo.new
    MyInner();
-   MyOuter.this
-   A vizsga szempontjából metóduson belül definiált osztály módosítója
    vagy abstract vagy final.
-   JAR készítésekor az a könyvtár is belekerül, melyet paraméternek
    megadunk, nem csak az az alatti könyvtárak, állományok
-   A Runnable példánynak nincs referenciája a szálra, ami futtatja, ezt
    lehet elkérni a Thread.currentThread() metódussal
-   Ha egy szál el lett indítva, nem lehet többet újra elindítani
-   sleep, yield: statikus metódusok
-   sleep-nél nem vesznek el a lock-ok
-   Console a java.io csomagban van
-   Polimorfizmus csak a példánymetódusokra vonatkozik, se a statikus
    metódusokra, se bármilyen típusú változókra
-   A Throwable az osztály
-   Szerializációkor a pontos metódus: private void
    readObject(ObjectInputStream is) throws IOException,
    ClassNotFoundException
