---
layout: post
title: JAAS
date: 2003-11-02T08:00:00.000+01:00
author: Viczián István
tags:
modified_time: '2018-06-09T10:00:00.000-08:00'
---

A Java2 SDK SE 1.4-nek rengeteg újítása volt, ezek közül egy csoport a
[biztonsági
újdonságok](http://java.sun.com/j2se/1.4.2/docs/guide/security/index.html).
Több API-t is integráltak a fejlesztőkörnyezetbe, mint a Java
Cryptography Extension (JCE), Java Secure Socket Extension (JSSE), és
[Java Authentication and Authorization Service
(JAAS)](http://java.sun.com/products/jaas/index.jsp), melyek előzőleg
opcionális csomagok voltak. Ez utóbbiról szeretnék most írni, melynek
két fő része a nevéből is kitatálható, autentikáció és autorizáció.

Az előző verziókban biztonsági korlátozásokat csak az alapján lehetett
felállítani, hogy az adott kód honnan származik (honnan lett letöltve),
alá van-e írva, és ha igen, akkor ki által. Ezekre lehetett megszabni,
hogy mely erőforrásokhoz férhet hozzá, és melyekhez nem. A
[JAAS](http://java.sun.com/security/jaas/doc/acsac.html) emellé
bevezette a felhasználó szintű autentikációt és hozzáférés vezérlést. A
szabványos [Pluggable Authentication Module
(PAM)](http://java.sun.com/security/jaas/doc/pam.html) keretrendszer
Java megvalósítása ez, mely egy API, ami elfedi a felhasználói programok
elöl a különböző autentikációs technológiákat, és egységes autentikációs
felületet nyújt, így egyszerű konfigurációval egyszerre több
autentikációs modul használható, illetve kicserélhető az egyik a
másikra.

A JAAS Subject-nek nevezi a felhasználót, szolgáltatást vagy gépet, mely
hozzá akar férni egy szolgáltatáshoz. Ugyanaz a Subject más neveken
férhet hozzá különböző szolgáltatásokhoz, ezeket a neveket reprezentálja
a Principal fogalom. Egy Subjecthez így több Principal tartozhat. A
Principal sikeres autentikációval rendelődik hozzá a Subjecthez. Az
autentikáció az a biztonságos folyamat, melynél a Subject igazolja az
identitását, vagy egy olyan információval, melyet csak ő tud (jelszó,
ujjlenyomat), vagy egy olyannal, melyet csak ő tud produkálni (privát
kulccsal aláírt adat). A Credential single sign-on környezetben használt
fogalom, és a Subject-hez társított biztonsággal kapcsolatos
tulajdonságok halmaza, pl. más szolgáltatáshoz való hozzáféréshez
szükséges információk, pl. jelszavak, Kerberos ticketek, nyilvános
kulcsú bizonyítványok (X.509, PGP, stb.). A Credential nem feltétlenül
tartalmazza ezeket az adatokat, egyszerűen tartalmazhat rájuk
hivatkozásokat, mikor az adat más szerveren vagy hardver elemen (smart
card) van. Az ilyen tulajdonságoknak két csoportja van, publikus és
privát adatok.

A kliens a `LoginContext`-en keresztül kommunikál a JAAS-sal, mely a
`Configuration` alapján példányosítja és hívja a `LoginModule`-okat,
melyek az autentikációt valósítják meg. A `Configuration` módosításával
lehetséges egy `LoginModule` kicserélése az alkalmazás módosítása
nélkül. A `LoginModule` egy `Callback`-et ad vissza a kliensnek, mely
definiálja, hogy mit kell bekérni a felhasználótól. Ezt egy
`CallbackHandler`-rel kell kezelni, mely a felveszi a tényleges
kapcsolatot a felhasználóval. A `LoginModule`-t írhatunk sajátot, vagy
felhasználhatunk előre beépítettet, mely adott JNDI-hez, KeyStore-hoz,
Kerberoshoz, UNIX rendszerekhez. Az autentikáció két lépésben történik,
az első lépésben (login) minden `LoginModule`-nak ellenőriznie kell a
belépést, ha minden sikerült, a második lépésben (commit) véglegesíti
azt. Ez utóbbi lépésben történik a Principalok és Credentialök
hozzáfűzése a Subjecthez.

A JAAS azt a konvencionális hozzáférési vezérlést követi, hogy definiál
védett erőforrások csoportjait, és meghatározza, mely Principalok
férhetnek hozzá ezen csoportokhoz. Ennek meghatározása a Javaban
korábban már jelenlévő policy fájlal történik, melynek szintaktikáját
kibővítették a felhasználó kezeléssel. A JAAS a csoportokat és
szerepeket mint Principal kezeli. A `PrincipalComparator`-on keresztül
szerephierarchiát lehet felépíteni. Az erőforrásokhoz való hozzáférést a
`SecurityManager`-ek vezérlik, melyek ezt a feladatot delegálják a
`AccessController`-eknek, melyek a megkapott `AccessControlContext`-ból
kinyerik, hogy van-e jog az adott tevékenységre. A Subject `doAs` vagy
`doAsPrivileged` metódusával lehet meghívni azt a kódot, melyet egy
Subjectként futtatni fog. Át kell neki adni a Subjectet, magát az
`Action`-t, mely run metódusa tartalmazza a kódot, illetve az
`AccessControlContext`-et.

Egy remek
[tutorial](http://java.sun.com/developer/technicalArticles/Security/jaasv2/)
olvasható erről a Sun-nál.
