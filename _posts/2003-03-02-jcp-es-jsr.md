---
layout: post
title: JCP és JSR
date: 2003-03-02T08:00:00.000+01:00
author: Viczián István
tags:
modified_time: '2018-06-09T10:00:00.000-08:00'
---

Mostanában sokszor találkozik az ember a JCP és JSR rövidítésekkel. Nem
csak új API-k megjelenésekor, hanem mostanában elég sokan bírálják is
ennek működését. Nézzük meg, hogy mit is jelentenek ezek. A [Java
Community Process (JCP)](http://jcp.org/en/home/index) egy nyitott
szervezet, mely Java fejlesztőkből áll, 1995 óta működik, és feladatuk
Java-hoz kapcsolódó specifikációk kidolgozása, referencia implementációk
elkészítése, ezáltal technológiák megalapozása. Bárki tagja lehet (cég,
szervezet, magánszemély), aki aláírja a Java Specification Agreement-et
(JSPA), mely leírja a tagok jogait és kötelességeit. A Process
Management Office (PMO) egy Sun által kijelölt szakértői csoport, mely a
JCP irányítását és működtetését végzi. A Java Specification Request
(JSR) egy a PMO-nak küldött dokumentum, mely egy javaslatot tartalmaz
egy új specifikációra, vagy jelentős változtatásra. Ha
[megnézitek](http://jcp.org/en/jsr/all) iszonyat sok JSR van, és a
legfontosabb specifikációk is ez alatt futnak, úgymint a Java 2,
Standard Edition, Enterprise Edition, Micro Edition, JSP, Servlet, JDBC,
JavaBeans, JTA, JMS, JavaMail, stb.

Ha valaki egy új specifikációt kíván beadni, a következő fázisokon kell
végigmennie. Először JCP taggá kell vállni, ami bárki számára
lehetséges, majd be is lehet adni a JSR-r a PMO-nak. (Jó ez a sok
rövidítés.) Eztán a JCP vezetősége (executive comitee - EC) vagy
elutasítja, vagy elfogadja azt. Két vezetőség van, az egyik a J2SE és
J2EE feletti munkálatokat, a másik a J2ME dolgait irányítja. Mindegyik
vezetőség 16 tagból áll, kiket a JCP tagok szavaznak meg. Persze a Sun
mindkettőnek tagja. Eztán el lehet kezdeni dolgozni a specifikáció
tervezeten más szakemberekkel, amit majd az összes JCP tag elé kell
tárni. Amint ez is megvan, mindenki számára elérhetővé kell tenni, és
közben el lehet kezdeni a referencia implementáció elkészítését, illetve
tesztesetek egy halmazát (technology compatibility kit - TCK), melyeket
sikeresen teljesíteniük kell a többi interpretációnak is, a
kompatibilitást biztosítandó. Eztán mégegyszer szavaz az EC a tervezet
elfogadásáról, és ha igennel szavaznak, akkor a JSR specifikációvá
válik. Aztán ezt karban is kell tartani. Erről az egészről szerepeljen
is egy képecske.

![Egy JSR életútja](/artifacts/posts/2003-03-02-jsp-es-jsr/timeline-sml.gif)

Jelenleg a JSR-ek 58%-át nem Sun-os dolgozók adták be, ami azt is
jelenti, hogy a Sun "uralma", irányítása a Java nyelv és technológiák
fölött kissé kezd meggyengülni.

A JCP-t sokan kritizálják a hatékonysága (lassú sebessége) miatt, erről
érdemes elolvasni egy két részből álló hosszabb
[cikket](https://www.javaworld.com/javaworld/jw-11-2002/jw-1108-jcp.html),
mely az érveit számadatokkal támasztja alá.
