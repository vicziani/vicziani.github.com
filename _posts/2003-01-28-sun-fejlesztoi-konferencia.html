---
layout: post
title: 3. Sun Fejlesztői Konferencia
date: 2003-01-28T08:00:00.000+01:00
author: Viczián István
tags:
---

<p>
Szóval megvolt a nagy esemény, és lezajlott a 3. Sun
Fejlesztői Konferencia, ami a Budapesti Kongresszusi Központ
Pátria termében volt megrendezve. A program a <a href="http://hu.sun.com/esemeny/fejlesztonap/program.html">kiadottal</a>
egyező volt, azzal a különbséggel, hogy a A web alapú
szolgáltatások és a Java 2 Platform, Enterprise Edition
össze volt cserélve az utolsó előadással. Sajnos a kiadott
anyagok nem igazán passzoltak az előadásokhoz, illetve volt,
akinek nem is jutott. Viszont dicséretükre legyen mondva,
hogy az ellátás első osztályú volt, kaja, pia, sőt
ajándékokat is kaptunk bőven, egy <a href="http://www.sun.com/software/sunone/starterkit/">Sun ONE
Starter Kit</a>, mappa, jegyzettömb, prosik, és aki
kitöltötte az értékelő lapot, táskát, vagy pólót vagy valami
elképzelhetetlenül hasznos nyomogatnivalót és egy
kéziventillátort kapott.</p>
<p>
Az előadások rendben voltak, egy kivételével angol nyelven
szóltak, és nem volt veszélyesen marketing szagú. Ha nem
emlegették volna a webservices szókapcsolatot annyiszor,
akkor teljesen nyugodt lennék. Tudom, hogy most ez a fő
irányvonal, és ezzel kell eladni, meg amúgy is, de kicsit
sok volt. Viszont tetszett, hogy mindenről mutattak egy
"Technology Big Picture"-t, amolyan Móricka-rajzot.</p>
<p>
Az első előadás és slide-ok nagyon ismerős voltak
tavalyról, a Sun tervei, és irányvonalai. Természetesen a
web alapú szolgáltatásokra koncentrálva (Simon Rittertől).
Másodszorra meghallgathattuk Fábián Péter előadását a Sun
ONE 7.0 alkalmazásszerverről, ami teljesen új kódbázisra
épül, valamint annak három
verziójáról (Platform, Standard és Enterprise - ez utóbbi
még nem jelent meg). A Platform ingyenes, a Standard
a multi-server managementtel snmp-vel, grafikus admin felülettel,
directory serverrel bővíti ki a Standard szolgáltatásait, de
ezért már fizetni kell, és az Enterprise a HA (High Availability)
funkciókkal tud többet.
Megtudtuk, hogy főleg a iPlanet web
szervert, Tomcat servlet containert és a Sun EJB konténert
(referenciaimplementáció) heggasztették össze, és raktak
hozzá legalább ennyi kódot.
Ezután a web alapú
szolgáltatásokról hallottunk, főleg a JAX-RPC és JAXR
API-król. Ez előbbi eljáráshívásra, míg utóbbi a névtárhoz
(registry) való hozzáférésre szolgál. (Szintén Simon
Ritter-től.) Majd Carol McDonald beszélt a J2EE-ről a
gyakorlatban, ami főleg J2EE tervezési mintákról szól
(design patterns). Üdítő volt ilyesmit egy nő szájából
hallani, persze minden előitélet nélkül. A következő előadás
a Sun ONE Studioról szólt, kis példával illusztrálva. Ez
egy nagyszerű eszköz, integrálva bele a lehetőség portletek,
midletek és web alapú szolgáltatások fejlesztésére.
Természetes teljesen ezen eszközből adminisztrálható az
alkalmazásszerver, így nem kell több ablakot nyitogatnunk. A
következő előadást első része a MIDP 1.0-ról szólt, míg a
második rész a MIDP 2.0 újdonságairól. (Erről már írtam,
különösen a sprite-ok tetszettek, és egy eljárás a telefon
vibramotorjának vezérlésére!) Utolsóként a J2EE 1.4
újdonságairól szólt (hehe, web alapú szolgáltatások, na itt
már végleg besokalltam), de szó esett a Servlet API 2.4-ről,
JSP 2.0-ról, EJB 2.1-ről és egy csomó más újdonságról.</p>
<p>
Aki többet akar tudni, érdemes elmennie az <a href="http://developers.sun.com/events/techdays/">EvangCentral</a>
oldalra, hiszen ezt a konferenciát is a Technology
Evangelism csapat tagjai tartották. Szép volt, jó volt,
elmúlt. Jövőre találkozunk.</p>
<p>
A HWSW-n is megjelent egy <a href="http://www.hwsw.hu/hir.php3?id=19676">cikk</a> róla.
</p>
