---
layout: post
title: OJB
date: 2003-01-23T08:00:00.000+01:00
author: Viczián István
tags:
---

<p>
Biztos mindenkinek eszébe jutott, hogy ahogy a Java
alkalmazásából az adatbázist közvetlenül JDBC-vel eléri, az
nem egy elegáns megoldás. Egyrészt nem igazán passzol az
objektumorientált szemléletbe, másrészt csúnya, ha az SQL és
a Java nyelv keveredik egymással, harmadrészt igen nagyok a
hibalehetőségek.</p>
<p>
Ezek elkerülésére több megoldás is van, egyrészt az
objektumorientált adatbázis-kezelők, melyekkel a cégek
általában nem rendelkeznek, és koránt sem olyan kiforrottak
és robosztusak, mint a már jól bevált relációs
adatbázis-kezelők, másrészt a perzisztens rétegek
alkalmazása.</p>
<p>
Én használatra természetesen ismét egy Jakarta-s project-et
választottam, ami az <a href="http://jakarta.apache.org/ojb/index.html">ObJectRelationalBridge
(OJB)</a>. Egyrészt mert a Jakarta név már bizonyított,
tisztában vagyok a licence szabályaival és amúgy is bejön.
Persze aki nem ilyen elfogult, az megnézhet egy kis <a href="http://c2.com/cgi-bin/wiki?ObjectRelationalToolComparison">összehasonlítást</a>
a létező perzisztens rétegek között. Ez a takaros lap cirka
21 Java objektum-relációs bridge összehasonlítását
tartalmazza 34 szempont alapján. Ezek közül amelyikről én
többel hallottam az a LiDO, Cayenne, Jakarta OJB, Castor és
Hibernate.</p>
<p>
A JDO teljes ODMG 3.0 szabvány API-t, a JDO API egy részét
támogatja, ami alatt egy saját PersistentBroker API
helyezkedik el, melyet én is használok. Az adatforrás lehet
relációs és objektumorientált adatbáziskezelő rendszer,
LDAP vagy akár XML is.</p>
<p>
A konfigurációja (mapping) egy XML fájlal történik, ahol az
objektumokat és a hozzá tartozó táblákat kell megadni. Itt
definiálhatunk elsődleges kulcsot, mely automatikusan
növekszik, külső kulcsot (1:n kapcsolatnál, ekkor a szülő
osztály egy tömbbe vagy Collection-be tárolhatja a
gyermekeket), illetve konverziós osztályokat (pl. ami
boolean-ból int-et csinál). Persze utóbbiakat mi is
gyárthatunk. Definiálhatunk proxy osztályokat is, melyekkel
szabályozhatjuk, hogy ne töltsön be minden objektumot,
melyre referencia van.</p>
<p>
Sajnos a reverse és forward engineering és mapping-et
segítő toolok hozzá gyerekcipőben járnak. Ezek segítenének
vagy a Java osztályból adatbázis definíciót gyártani, vagy
fordítva, illetve a mappinget automatikusan létrehozni.</p>
<p>
Nagyon nagy mennyiségű adat esetén azonban ajánlom ezt a
réteg kikerülését, vagy a proxy-k használatát, ugyanis az
egyszerre több táblában való frissítés, illetve a rengeteg
példányosítás jelentősen visszavetheti az alkalmazásunk
teljesítményét. Pl. nagy riport készítése, napló
karbantartása, stb...
</p>
