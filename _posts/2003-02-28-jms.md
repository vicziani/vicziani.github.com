---
layout: post
title: JMS
date: 2003-02-28T08:00:00.000+01:00
author: Viczián István
tags:
modified_time: '2018-06-09T10:00:00.000-08:00'
---

Több hozzászólásomban is említettem már a
[JMS](http://java.sun.com/products/jms/) fogalmat, de bővebben még nem
írtam róla. No, épp itt az ideje.

A Java Message Service (JMS) egy Sun által fejlesztett API, ami már
bekerült a J2EE 1.3-as verzióba is, ami azt jelenti, hogy az ezt, vagy
ennél magasabb J2EE verziót támogató alkalmazásszerverek már
megvalósítják. A JMS tulajdonképpen megbízható, flexibilis szolgáltatást
nyújt kritikus üzenetek átvitelére. Eddig is léteztek üzenet átvívő
szoftverek (szépen mondva üzenetorientált middleware-ek), de a JMS API
megjelenése biztosítja a hordozhatóságot, illetve azt a biztonságot,
hogy a köztes szoftver cseréje esetén nem kell új API-t megtanulni. A
további kapcsolódó újdonságok a J2EE 1.3 platform esetében az
üzenet-vezérelt bean-ek, illetve a Java Transaction API (JTA), ami
lehetővé teszi, hogy ne csak az adatbázis műveleteket lehessen egy
tranzakción belül kezelni, hanem akár az üzeneteket is.

Az üzenetküldés lehetővé teszi két pont közötti kommunikációt, üzenet
továbbítást. A JMS tulajdonképpen ez üzenet sorakoztatást feltételezi,
azaz a komponensek lazán kapcsoltak lehetnek, nem muszáj az üzenet
küldésekor akár a közvetítő közegnek, akár a cél pontnak elérhetőnek
lennie. Az üzenet csak akkor továbbítódik, ha a kapocslat helyreáll.
Ezen kívül a JMS biztosítja az asszinkron üzenetküldést, azaz a beérkező
üzenetet nem kell azonnal feldolgozni, hanem akár a cél állomásnál
várakozhat, illetve természetesen a szinkron átvitelt is, azaz a kliens
célállomás futása addig szünetel, míg a következő üzenet meg nem
érkezik. Garantálja a megbízhatóságot, ami azt jelenti, hogy az üzenet a
feladóhoz egyszer, és csakis egyszer érkezik meg, és biztos, hogy
megérkezik.

A JMS architektúra következő elemekből épül fel: JMS szolgáltató (a
JMS-t megvalósító komponens), JMS kliensek (melyek igénybe veszik a
szolgáltatást), az üzenetek (tulajdonképpeni bájt folyamok), az
adminisztrált objektumok (destination és connection factories), illetve
a natív kliensek (a JMS szolgáltató szolgáltatásait natív API-n
keresztül veszik igénybe).

Két felhasználási mód lehetséges, egyik a point-to-point, ami két pont
közötti üzenetküldést valósítja meg, illetve a publish-and-subscribe,
ahol tulajdonképpeni topic-ok vannak, melyekre az üzenetküldők küldik az
üzeneteket, és csak azon kliensek kapják meg, melyek az adott topic-ra
feliratkoztak.

Az J2EE 1.3 szabványt támogató alkalmazásszerverek mellett rengeteg JMS
implementáció van, ezek közül néhány: [IBM WebSphere
MQ](http://www-306.ibm.com/software/integration/wmq/),
[OpenJMS](http://openjms.sourceforge.net/),
[FioranoMQ](http://www.fiorano.com/products/fmq/overview.htm),
[SonicMQ](http://www.sonicsoftware.com/products/sonicmq/index.ssp),
[SwiftMQ](http://www.swiftmq.com/products/router/index.html),
[Voyager](http://www.recursionsw.com/products/voyager/voyager.asp)
[TiBCO Enterprise for
JMS](http://www.tibco.com/solutions/products/active_enterprise/enterprise_for_jms/default.jsp).
Ingyenes megoldásként a fent említett OpenJMS vagy
[JBoss](http://www.jboss.org/index.html) alkalmazásszerver említhető.
