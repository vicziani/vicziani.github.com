---
layout: post
title: XDoclet
date: 2003-10-08T08:00:00.000+01:00
author: Viczián István
tags:
modified_time: '2018-06-09T10:00:00.000-08:00'
---

Mostanában többször találkoztam az [XDoclet](http://www.xdoclet.com) kód
generátorral, lássuk, mi is ez. Kezdem is két nagyon találó
lefordíthatatlan kifejezéssel: metadata template engine,
attribute-oriented programming, ami SZVSZ kicsit túlkapás egy ilyen
eszköz esetén máris módszertanhoz hasonló elnevezést használni. Jelenleg
az 1.2-beta3 a legutolsó verzió, de párhuzamosan megkezdődött a XDoclet
2 fejlesztése is. Az XDoclet eredetileg az EJB-k fejlesztésének
egyszerűsítésére lett kitalálva, de ma már annál általánosabb.
Tulajdonképpen különböző új tulajdonságokat adhatunk a Java kódhoz
(speciális JavaDoc tag-ekkel), és az XDoclet ezek és a hozzájuk tartozó
template-ek alapján generálhat különböző leíró/telepítő XML fájlokat,
illetve Java forráskódot is. Ezzel nem kell párhuzamosan frissíteni a
meta-adatokat tartalmazó fájlokat és a forráskódot, hanem egy fájlban
szerepelnek, így egyrészt szinkronban maradnak, könnyebben átláthatók,
mégsem keveredik a meta-információ és a forráskód, és gyorsabb lesz a
fejlesztés. Az XDoclet-nek már rengeteg, dinamikusan betöltődő modulja
van (különböző alkalmazásszerverek - Bea, Borland, IBM, JBoss, Oracle,
stb.; keretrendszerek leíró fájljai - Apache Soap, Struts; EJB
interfészek; JavaBean beaninfo; perzisztens rétegek konfigurációs
fájljai - Castor, Hibernate generálására), de saját modul fejlesztésére
is lehetőség van. Az XDoclet jelenleg csak ANT build tool-lal
használható együtt.

Egy XDoclet tag egy névből áll, mely névtérrel van minősítve, illetve
egy tulajdonság név - tulajdonság érték halmazból. Ilyen tag-eket lehet
kapcsolni oszályhoz és metódushoz, ritkább esetben változóhoz vagy
konstruktorhoz. Az XDoclet használatához definiálni kell egy ANT taskot,
hogy pontosan mire is akarjuk használni (milyen típusú fájlokat akarunk
generálni), és beállítani a konfigurációs paramétereket (pl. forrás és
célkönyvtár, stb.), melyek akár ANT property-k is lehetnek. Beágyazott
elemekkel tudunk alfeladatokat hívni, pl. EJB-k használatakor szükség
van érték-objektumok, remote és local interfészek, home interfészek,
telepítő fájlok generálására is.

A XDoclet az engine-ből (template engine), XJavaDoc engine-ből (JavaDoc
teljes átirata, mely hatékonyabb, gyorsabb és rendelkezik néhány extra
funkcióval), altaszkokból (mely kapcsolat az engine és a template-k
között), template-kből (statikus és dinamikus részekkel rendelkezik) és
tag handler-ekből áll (tag-eket kezeli).

Az XDoclet 2 projekt keretében teljesen átírják a kódot, egyszerűsítik
az API-t saját modul (plug-in) írásához, szintaktikai ellenőrző részt
építenek bele, támogatni szeretnék a J2EE legújabb szabványait (EJB 2.1,
Servlet 2.4, JSP 2.0), template engine-nek a Velocity-t és a Jelly-t
(XML) használni, függetlenedni az ANT-tól, tervezési mintákat, JUnit
teszt esetek és dummy objektumok generálását támogatni.

Kíváncsi vagyok, mennyire fog hasonlítani ehhez a 1.5-ös Java-ban
bevezetésre kerülő, hasonló problémák megoldására kitalált [Java
Language Metadata (JSR 175)](http://www.jcp.org/en/jsr/detail?id=175).
